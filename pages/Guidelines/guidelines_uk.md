---
permalink: /guidelines/uk/
layout: page
header:
  image_fullwidth: head.png
title: "МОЛ: правила та поради учасникам"

sitemap: false
---

Українська

## Правила індивідуального змагання

Нижче подано правила та поради для учасників індивідуального змагання. Вони будуть представлені (англійською) під час церемонії відкриття. Версії цих правил усіма мовами мають однакову силу.

1. Робоча мова
  * Кожен учасник обирає робочу мову з-поміж запропонованих під час реєстрації на олімпіаду. Робочу мову неможливо змінити менш ніж за два тижні до початку олімпіади.
  * Ви маєте обрати найзручнішу для себе мову. Всупереч поширеній думці, жодна конкретна мова не дає переваги; усі робочі мови мають однаковий статус на МОЛ.
  * Ви отримаєте один комплект задач вашою робочою мовою. Якщо ви отримали комплект не тією мовою, яку обирали, то негайно, поки не розпочалося змагання, повідомте про це чергових.
  * Пишіть розв'язки тією ж робочою мовою. Використання іншої мови не дасть вам жодної переваги, проте може призвести до помилок та втрати балів.
1. Комплект задач
  * Комплект складається з п'яти окремих задач, які можна розв'язувати у довільному порядку. Учаснику дозволено мати лише один комплект завдань під час змагання, тому, будь ласка, не просіть у чергових додатковий примірник.
  * Змагання триває шість годин.
  * Після завершення змагання ви можете залишити собі умови задач, а всі записи, які хочете надати журі для перевірки й оцінювання, покладіть у призначений для цього конверт і здайте. Чернетки та інші записи, не призначені для оцінювання, можна не здавати.
  * Усі задачі ретельно вивіряються, але якщо вам здається, що все ж є помилка, то, піднявши руку, зверніться з цим до чергових. Може знадобитися певний час, щоб передати ваше запитання журі та отримати відповідь зрозумілою вам мовою. Тому в очікуванні на відповідь продовжуйте працювати над іншими задачами.
  * Ви можете попросити пояснити вам значення незнайомого слова. Журі вирішує на власний розсуд, чи виконувати таке прохання. Журі не буде виконувати такого прохання, якщо це надасть вам нечесну перевагу перед іншими учасниками. Журі здебільшого не перекладає незнайомі слова іншими мовами. 
  * Усі запитання слід ставити письмово. Чергові нададуть вам папір, на якому ви маєте написати своє (свої) запитання вашою робочою мовою. Запитання, що стосуються різних задач, потрібно писати на окремих аркушах, бо на них відповідатимуть різні члени журі (зазвичай це голова журі або автор задачі). Ви отримаєте відповідь (відповіді) на запитання у письмовому вигляді вашою робочою мовою. 
  * Вгорі аркуша, на якому ви пишете запитання, вкажіть своє ім’я, прізвище, номер місця та номер задачі, а нижче напишіть запитання. Інформація про ім’я, прізвище та номер місця допоможе уникнути помилок при видачі аркушів з відповідями.
1. Ваші розв'язки
  * Не переписуйте умов задач.
  * Пишіть розв'язок до кожної задачі на окремому аркуші або аркушах. Оскільки кожну задачу перевіряє окрема група членів журі, ваші розв'язки будуть розділені між цими групами, тож не слід писати розв'язки до різних задач на одному аркуші.
  * На кожен аркуш наліпіть наклейку з вашим ім'ям, прізвищем та номером місця. Напишіть на ній номер задачі та порядковий номер аркуша в межах задачі: наприклад, задача 3 — аркуш 1/4, задача 3 — аркуш 2/4 тощо (тобто перший аркуш із чотирьох, другий аркуш із чотирьох тощо). Якщо у вас закінчилися наклейки, запишіть відповідну інформацію (ім'я, прізвище, місце, номер задачі, номер сторінки цієї задачі) у верхній частині аркуша.
  * Ви можете писати з обох боків одного аркуша, але лише за умови, що спереду і на звороті ви записуєте розв'язок однієї задачі.
  * Ваші відповіді мають бути належним чином обґрунтовані, якщо тільки в умові задачі явним чином не сказано протилежне. Навіть абсолютно правильні відповіді не будуть оцінені повним балом, якщо вони не пояснені.
  * Пояснення мають бути детальним і впорядкованим переліком закономірностей, які вам вдалося виявити, але НЕ описом того, як ви їх знайшли. Не давайте кількох варіантів відповіді, сподіваючись, що один з них виявиться правильним (це, звичайно, не стосується завдань, де явно вимагаються декілька відповідей): ви не отримаєте жодних балів за перелік варіантів, навіть якщо серед них є правильний. Якщо ви надасте декілька пояснень, які суперечать одне одному, то також втратите бали, тому вилучіть з роботи (зітріть чи викресліть) усе, що ви не хочете включати у свій розв'язок.
  * Перш ніж здати роботу, вкладіть аркуші з вашими розв'язками у наданий організаторами конверт.
1. Що необхідно принести на змагання
  * Інструмент для писання: краще писати ручкою, ніж олівцем — але це залишається на ваш розсуд. Застосування різних кольорів може зробити розв'язок зрозумілішим, проте уникайте червоного, бо цей колір традиційно закріплений за членами журі.
  * Папір нададуть організатори. Щоб попросити додаткові аркуші, підніміть руку.
  * Організатори підготують також запасні ручки. Якщо вам знадобиться ручка, підніміть руку, щоб попросити.
1. Що можна принести на змагання
  * Ви можете взяти з собою їжу та напої. Зауважте, однак, що під час змагання вам видадуть сухий пайок.
  * Якщо ви братимете власну їжу, то просимо взяти лише таку, яка їсться тихо й акуратно, а також не має різкого запаху — щоб не заважати іншим учасникам.
  * Ви можете взяти з собою будь-які ліки, які можуть знадобитися вам під час змагання. Якщо ви маєте якісь особливі потреби, керівник вашої команди повинен заздалегідь попередити про це організаторів.
  * Ви можете взяти годинник чи інший пристрій для відстеження часу, якщо він (а) тихий і (б) не дає можливості зв'язатися з зовнішнім світом. В аудиторії буде великий годинник, тож у вашому власному немає необхідності.
1. Що ЗАБОРОНЕНО приносити на змагання
  * Заборонено брати з собою будь-які друковані матеріали (наприклад, словник). 
  * Заборонено брати з собою власний папір (навіть чистий).
  * Заборонено брати з собою пристрої для відтворення музики чи інших розваг, навіть з навушниками.
  * Протягом змагання заборонено палити, зокрема електронні цигарки.
  * Заборонено брати з собою ноутбуки, планшети, мобільні телефони, розумні годинники та інші пристрої, що дозволяють зв'язуватися з зовнішнім світом чи інтернетом. Учасник, у якого під час змагання виявлять такий пристрій, буде негайно дискваліфікований.
1. Початок і кінець роботи, вихід з аудиторії
  * Вам буде надано заздалегідь визначене місце, і ви маєте його зайняти.
  * Якщо ви запізнитеся більш ніж на 30 хвилин, вас не допустять до роботи.
  * Якщо вам треба ненадовго вийти з аудиторії, підніміть руку. Вас супроводжуватиме черговий.  Намагайтеся не заважати іншим учасникам.
  * Ви можете здати свої розв'язки та піти зі змагання будь-коли, окрім перших 30 хвилин. Але якщо ви підете, то вже не зможете повернутися.
1. Анкета
  * Разом із комплектом задач ви отримаєте анкету. Прохання заповнити її в якийсь момент протягом змагання.
  * Анкета містить запитання щодо задач, які ви розв'язуєте. Ваша відповідь допоможе задачній комісії визначити, наскільки вдалим є комплект задач.
  * В анкеті також потрібно вказати, яка задача вам сподобалася найбільше.
  * Ваші відповіді в анкеті не вплинуть на ваш результат.
  * Анкети збиратимуться окремо від робіт.

## Правила командного змагання

Нижче подано додаткові правила та поради учасникам командного змагання.

1. Робоча мова
  * Ваша команда отримає задачу лише однією мовою.
  * Ви маєте написати розв'язок робочою мовою команди. Для індивідуального змагання члени команди мали змогу обирати різні мови, проте під час командного змагання ви всі повинні працювати однією мовою.
1. Задача
  * Командне змагання складається з однієї задачі.
  * Кожен член команди отримує власний примірник умови задачі, але здати команда має один спільний розв'язок.
  * Кількість наданого часу — зазвичай це 4 години — буде чітко визначена до змагання. Чергові, які стежитимуть за командою, зафіксують час початку й час закінчення вашої роботи. На відміну від індивідуального змагання їжа видаватися не буде, тому ви можете принести власні харчі.
1. Спільна робота
  * Ви можете вільно обговорювати між собою задачу під час командного змагання.
  * Проте під час командного змагання діють ті ж обмеження на використання пристроїв та друкованих матеріалів, що й під час індивідуального.
  * Ваша команда матиме окрему кімнату для роботи, але вам варто усвідомлювати, що команди в сусідніх кімнатах зможуть чути ваше обговорення, а/чи ваш галас їм заважатиме, особливо якщо вікна прочинені.
1. Вихід з кімнати під час змагання
  * Якщо вам треба ненадовго вийти з кімнати, повідомте про це чергових. Можливо, вам доведеться зачекати на когось з організаторів, хто супроводить вас.
1. Завершення роботи
  * Покладіть свій розв'язок у конверт. Чергові заклеять його та передадуть журі.
  * Пам'ятайте, що команди в сусідніх кімнатах могли розпочати роботу пізніше за вас та, можливо, досі працюють. Будь ласка, дотримуйтеся тиші, виходячи з кімнати.

Схвалено: О.Б. Сірук, 15 березня 2023 року.